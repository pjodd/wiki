== Vad är Pjodd? ==
Vi är en ideell förening som vill erbjuda gratis och fritt internet för alla oavsett socioekonomisk bakgrund. Vi anser att internet är en demokratifråga.

== Vad är skillnaden på fritt och gratis? ==
Fritt handlar om användares frihet att utan restriktioner använda sig av Pjodd på det vis man önskar, medan gratis handlar om frånvaron av ekonomiska krav Pjodd ställer på användaren.

== Varför heter ni Pjodd? ==
Det betyder ungefär &quot;liten fågel&quot; på Skånska. Fåglar är fria och luftburna, precis som vårt nätverk.

== Varför gör ni detta? ==
Troligen har alla involverade lite olika tankar, men vi är alla enade om att det handlar om demokrati och samhällsdeltagande. Det finns en rad internettjänster som vi anser borde finnas tillgängliga överallt för alla utan att behöva betala för ett abonnemang. 

Exempelvis tycker vi det är konstigt att en arbetslös person som måste vända på alla kronorna skall behöva betala en månadsavgift till en internetleverantör för att hemma ha tillgång till Arbetsförmedlingen, A-kassan eller Försäkringskassan. Bland många andra samhällsfunktioner som flyttat till internet kan man nämna tidbokning på vårdcentral, polisanmäla cykelstölder, deklaration och betala räkningar.

Vi har även pratat om barn och ungdom från låginkomstområden som saknar eller har mycket begränsad surf i mobilen, turism, alternativ uppkoppling hemma om ordinarie nät går ner, som framtida potentiellt reservnät vid katastrofer och fördelar åt s.k. Internet of Things.

Men det finns flera aspekter kring det här än bara gratis internet. Pjodd tillhandahåller ett fritt nätverk som kan användas till vad som helst. Det är ett fristående decentraliserat nätverk på vilket alla är välkomna att driva de tjänster de vill, att låta användare komma ut på internet är bara en av många möjliga tjänster som kan tillhandahållas.

== Vad tjänar ni på det? ==
Varken vår förening eller vi som är involverade tjänar pengar på det här. Vi finansierar det genom frivilliga medlemskap och sponsorer där pengarna oavkortat går till inköp av ytterligare Pjodd-routrar och drift av servers. 

== Vad kostar det? ==
Det kostar ingenting att använda Pjodd, medlemskap i föreningen är helt frivilligt men kostar årligen 100kr för privatpersoner och 1000kr för organisationer. För oss är det en kostnad på någon hundralapp per router vi köper in, några hundralappar i månaden för server och den bandbredd vi tillhandahåller, och ganska många timmar arbete i att experimentera med att förbättra det vi redan har.

== Hur fungerar det? ==
Förenklat så placerar vi ut WiFi-routrar i fönster och på tak hos frivilliga personer, handlare och fastighetsägare. Dessa s.k. Pjodd-routrar tillhandahåller ett öppet WiFi-nät vem som helst kan ansluta till, men kommunicerar också med andra Pjodd-routrar i täckningsområdet. Sitter det inte en nätverkskabel med internet kopplat till en Pjodd-router så kommer trafik studsa vidare till andra Pjodd-routrar i närheten tills den når en Pjodd-router som har internet. Vem som helst kan skaffa en egen router och programmera om den till Pjodd-router, men vi både säljer och delar ut dem gratis. Tekniken vi använder kallas för MESH.

== Jag har en gammal router, kan man köra Pjodd på den? ==
Kanske! Det går med väldigt många routrar är av typen WRT, dvs en modell som egentligen är en liten standardiserad Linux-dator. En fullständig lista över vilka routrar vi stödjer hittar du på [https://gluon.readthedocs.io/en/v2017.1.x/#supported-devices-architectures hemsidan av den mjukvara vi kör]. Förstår du inte så kan du höra av dig till oss och fråga. Ta exempelvis foto på framsidan och baksidan av routern och skicka dem till oss.

== Var någonstans fungerar det i dag? ==
(2018-05-16) 

I dagsläget har vi framförallt byggt ut i området mellan Södra Fiskartorget, Möllevångstorget och Triangeltorget, med avstickare ut på sidogatorna.

== Hur snabbt är det? ==
(2018-05-16) 

Det beror lite på olika tekniska faktorer, exempelvis hur många Pjodd-routerar det är mellan den som kopplar upp sig och en Pjodd-router med internetsladd. Har man tur så får man 10mbps. Men vi ser oss inte som en bredbandsleverantör, vi brukar kalla det för smalband. Tanken är inte att alla skall kunna sitta hemma och se på TV över vårt nät, även om det är fullt möjligt.

== Hur bra fungerar Pjodd-internetet ute i gatorna? ==
Det är inte perfekt, när man rör sig mellan olika Pjodd-routerar så har många mobiltelefoner problem att hänga med, men sitter man still någon minut så fungerar det bra.

== Hur många använder Pjodd? ==
(2018-05-16) 

Eftersom vi inte ställer några krav på de som ansluter så har vi ingen riktig siffra på det. Att hålla koll på vilka enheter som ansluter innebär att att lagra personuppgifter och det får man inte göra hur som helst. Det enda vi lagrar på är hur många som är ansluta vid ett givet tillfälle, vilket beroende vilken tid på dygnet och veckodag det är ligger mellan 20 och 100 stycken. Huruvida det innebär att det är samma 100 enheter som är anslutna hela dagen eller om det är 10000 olika enheter som kopplar till och ifrån Pjodd under dygnet har vi ingen aning om.

== Varför har ni byggt så mycket runt Möllevångstorget där medelinkomsten är ganska hög? ==
Vi började där för att det är här vi bor. Man kan säga att det nät vi byggt är ett test av tekniken och för att snabbt komma igång valde vi att gå till restauranger och butiker för att se om de gick med på att vi ställde ut Pjodd-routrar hos dem, vilket väldigt många var positiva till. Vi vill naturligtvis nå ut till alla områden i Malmö men för att det skall fungera måste vi komma i kontakt med personer som kan hjälpa oss med plats för bygga det första lilla klustret av Pjodd-routrar hos dom.

== När kommer hela Malmö ha fritt WiFi? ==
Det kan vi inte svara på, men ju fler som vill ställa upp och hjälpa oss eller som blir medlemmar i föreningen, desto snabbare kommer det gå.

== Hur länge har ni arbetat med detta och när började det fungera? ==

Tanken har funnits sedan sommaren 2015. Vi tog våra första kontakter med myndigheter 2016, men föreningen bildades först i maj 2017. Nätet har varit relativt välmående och utsträckt sedan hösten 2017.

== Har ni fått några reaktioner? ==
Mycket positivt. Många restauranger har varit väldigt tacksamma även om de initialt tyckt det varit lite suspekt och undrar vad vi får ut av det hela.

== Om jag vill hjälpa till, hur gör jag då? ==
Det lättaste du kan göra är att använda vårt nät och berätta för andra att vi existerar. Sedan kan du ställa ut en Pjodd-router i fönstret eller utomhus på ett fönsterbleck hemma hos dig. Vi är också mycket intresserade av att komma i kontakt med de som kan erbjuda oss plats på tak. Det går också utmärkt som privatperson eller organisation att bli medlem i vår förening. Ju fler vi är desto starkare blir föreningens röst när vi pratar med exempelvis kommunen. Medlemskap ger även dig möjlighet att direkt påverka vårt arbete.

== Vad är målet? ==
(2018-05-16) 

Att tillhandahålla fritt och gratis internet för alla i Malmö. Vi har visioner om ett stads- och landsöverskridande nätverk i hela Öresundsregionen, men det är väldigt långt dit.
