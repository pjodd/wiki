---
title: Stadgar
---

## Stadgar för Pjodd

Dessa stadgar antogs 2017-05-04 på Pjodds konstituerande möte.

### 1 § Föreningens namn och syfte

Pjodd är en religiöst och partipolitiskt obunden ideell förening,
verksam i Sverige, med säte i Malmö. Föreningen skall verka för att göra
internet fritt tillgänglig för alla människor. Föreningen skall även
verka för att stötta för denna förening väsentlig teknik.

### 2 § Medlemskap

Föreningen är öppen för alla fysiska och juridiska personer; Pjodd
riktar sig främst till de i Sverige boende, men välkomnar även personer
bosatta utom landet. Medlem kan den bli, som förklarar sig vilja verka i
enlighet med föreningens syfte, och betalar föreningens medlemsavgift.

Medlemskap i föreningen kan sägas upp i skriftligt meddelande till
styrelsen, varvid medlemskapet upphör med omedelbar verkan. Medlem som
ej har betalat medlemsavgift före 1 juli för ett verksamhetsår får anses
ha begärt sitt utträde ur föreningen, och skall avföras ur
medlemsförteckningen.

Medlem som aktivt motarbetar föreningen kan uteslutas ur denna, efter
beslut av styrelsen.

### 3 § Årsmöte

Pjodds högsta beslutande organ är årsmötet. Årsmöte skall hållas
årligen, innan november månads utgång. Mötet är beslutsmässigt om
kallelsen gått ut till medlemmarna minst sex veckor före årsmötet.
Kallelsen skall innehålla uppgifter om tid och plats för mötet, samt om
möteshandlingar. Tid och ort för mötet skall vara beslutad före
årsskiftet och kommunicerad till medlemmarna i god tid före motionstiden
utgår. Årsmötet kan hållas på fysisk plats eller digitalt på något av
Pjodds publika forum.

Varje medlem har rätt att lägga motioner till årsmötet. Dessa skall ha
inkommit till styrelsen senast sex veckor innan årsmötet. Styrelsen har
att, med motivering, av- eller tillstyrka årsmötesbifall till
yrkandet/yrkandena i en motion, eller anse motionen besvarad, samt
redovisa sin uppfattning vid mötet. Varje motion, som innehåller minst
ett tydligt yrkande, och som inkommer i tid, skall behandlas vid
årsmötet.

Varje medlem har en röst. Alla medlemmar i föreningen har närvaro-,
yttrande- och förslagsrätt på mötet. Närvaro- och yttranderätt
tillkommer även föreningens revisorer. Medlem saknar rösträtt, i ärende
som rör egen ansvarsfrihet och/eller arvodering, och räknas i sådana
frågor som neutral. Röstning genom ombud är ej tillåten för fysiska
personer.

Beslut fattas med enkel majoritet av vid mötet avgivna röster, utom då
annat är stadgat.

Valbar till uppdrag är medlem som är fysisk person.

Frågor som skall behandlas vid varje ordinarie årsmöte är

-   Årsmötets öppnande
-   Fastställande av röstlängd för mötet
-   Val av ordförande och sekreterare för mötet
-   Val av justerare, tillika rösträknare
-   Fråga om årsmötets stadgeenliga utlysande
-   Fastställande av föredragningslista
-   Verksamhetsberättelse samt årsredovisning med balans- och
    resultaträkning
-   Fastställande av balans- och resultaträkning, samt beslut om
    handhavande av uppkommen vinst eller förlust
-   Revisionsberättelse
-   Fråga om styrelsens ansvarsfrihet
-   Information om verksamhetsplan och budget för innevarande år
-   Godkännande av förslag till verksamhetsinriktning och ekonomiska
    ramar för nästkommande år
-   Motioner och propositioner
-   Fastställande av medlemsavgift för följande år
-   Val av ordförande
-   Val av styrelseledamöter
-   Val av revisorer och revisorssuppleanter
-   Övriga frågor
-   Årsmötets avslutande

Frågor av större ekonomisk betydelse för föreningen eller dess medlemmar
får endast behandlas på årsmötet, såvida de finnes upptagna i kallelsen
till mötet, eller omedelbart föranleds av något som där finnes upptaget.

### 4 § Extra årsmöte

Extra årsmöte skall hållas om någon av de ordinarie revisorerna,
styrelsen eller minst 50 % av medlemmarna så begär. Extra årsmöte skall
hållas senast inom tre månader om styrelsen blir mindre än två ledamöter
eller om ordföranden avgår. Extra årsmöte skall hållas inom fem veckor
från det att begäran inkom till styrelsen. Kallelse skall skickas senast
två veckor innan det extra årsmötet, och innehålla det som kallelse till
ordinarie årsmöte skall innehålla. Om styrelsen ej kallar till extra
årsmöte, kan de som lämnat in begäran om sådant kalla till detta. Ett
extra årsmöte kan enbart besluta i frågor som upptagits i kallelsen,
eller omedelbart föranleds av något som där finnes upptaget.

### 5 § Styrelse

Styrelsen är föreningens beslutande organ mellan årsmötena. Den ansvarar
för den löpande verksamheten och kan delegera delar av
verksamhetsansvaret till enskilda medlemmar eller arbetsgrupper. Det
ekonomiska ansvaret och det övergripande verksamhetsansvaret kan dock
inte delegeras.

Styrelsen har att fastställa budgeten för kommande verksamhetsår utifrån
av årsmötet beslutad verksamhetsinriktning och ekonomiska ramar.

Styrelsen skall bestå av minst två och maximalt av sju personer.
Ordförande väljs på ett år, ledamöter väljs på två år.

Styrelsens ordförande är Pjodds officiella representant. Styrelsen utser
inom sig kassör och andra befattningshavare som behövs.

Styrelsen kan utse en eller flera adjungerade ledamöter. En sådan
ledamot har yttrande- och förslagsrätt på styrelsemöten och kan utses
till befattning inom styrelsen, men har inte rösträtt.

### 6 § Styrelsesammanträde

Styrelsens sammanträden skall protokollföras. Styrelsen sammanträder på
kallelse av ordföranden, eller då minst hälften av styrelsens ledamöter
begär det. Styrelsen är beslutsmässig endast såvida mer än hälften av
ledamöterna är närvarande, och samtliga ledamöter kallats till mötet.

På styrelsesammanträden är röstning via ombud ej tillåten. Beslut inom
styrelsen fattas med enkel majoritet av vid mötet avgivna röster. Vid
lika röstetal har ordförande utslagsröst, utom vid personval då lotten
avgör.

### 7 § Medlemsavgift

Årsmötet beslutar om medlemsavgift/er.

### 8 § Räkenskaps- och verksamhetsår

Pjodds räkenskapssår och verksamhetsår sammanfaller med kalenderåret.

### 9 § Firmateckning

Föreningens firma tecknas på sätt styrelsen beslutar. Styrelsen skall
upprätta en utförlig fullmakts/firmateckningsordning över behöriga
personer.

### 10 § Stadgeändring

Ändring av föreningens stadgar kan endast ske vid ordinarie årsmöte, med
enkel majoritet av vid mötet avgivna rösterna. Ändring som gäller
föreningens namn eller ändamål, regler om ändring av stadgarna eller
föreningens upplösning kan endast ske efter två likalydande beslut som
fattas vid två ordinarie årsmöten i följd med 2/3 majoritet av de
avgivna rösterna.

### 11 § Upplösning

Beslut om upplösning av föreningen fattas vid ordinarie årsmöte, med 2/3
majoritet. Föreningens tillgångar tillfaller vid upplösning Föreningen
för digitala fri- och rättigheter (DFRI), organisationsnummer
802461-0852.
