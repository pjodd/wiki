---
title: Varför
---

Varför finns Pjodd?

Det finns många tänkbara fördelar med ett väl utbyggt och fritt
tillgängligt internet via WiFi. Här är några:

### Demokrati och delaktighet

Väldigt många av samhällets tjänster har flyttats till internet eller
blivit svårare att användas för de som inte har tillgång till internet.
Det ska inte behöva kosta flera hundra kronor per månad för att kunna ha
samma möjligheter som andra att t.ex. VAB-anmäla hos Försäkringskassan,
polis- och försäkringsanmäla en cykelstöld, deklarera, köpa en
bussbiljett, eller hitta lediga jobb. Listan kan göras lång. Man kan
enkelt argumentera för att tillgång till internet är nödvändigt för att
delta i vårt demokratiska samhälle.

### Barn och ungdom

Från egen erfarenhet vet vi att en stor andel av elever i årskurs 4-9
från låginkomstområden helt saknar mobildata till sin telefon. De med
mobildata har för det mesta en mycket begränsad mängd och måste hushålla
för att den inte ska ta slut, vilket den ändå ofta gör. Detta utgör en
tydlig klyfta som helt och hållet beror på föräldrarnas ekonomiska
förutsättningar. Fri tillgång till internet både i och utanför hemmet
minskar sådana klyftor. Internet of things. Om en sak nästan överallt
kan ansluta till internet via wifi blir det energisnålt, enkelt och
billigt. Som vi ser på saken spelar det ingen roll att LTE-M är på
ingång, vi tror nämligen att en fri lösning skapar fler möjligheter för
medborgarna. Det finns redan en uppsjö av experiment som exempelvis
utvecklats med sensorer på den 20 kronor dyra kretsen ESP8266 med
inbyggt wifi-stöd. LoRa är också intressant, men en full IP-stack ger
helt andra möjligheter.

### Katastrofberedskap

Ett mesh-nät med stor täckning som innehåller ett fåtal strategiska
knutpunkter med sekundär batteridrift och mindre solceller kan fortsätta
att fungera i princip i all evighet. Detta bidrar till redundans vid
driftstörningar, kabelbrott mm.

### Alternativ uppkoppling hemma

De som når vårt nät kan utföra ärenden på nätet även om deras ordinarie
internetleverantör har driftfel.

### Turism

Även om det numera råder nya roamingregler gällande mobildata inom
EU/EEC så ses det som en fördel för många att slippa belasta sitt
mobildataabonnemang. Dessutom kommer det turister från andra ställen än
EU/EEC. Vårt nät bidrar således till att fler delar information om sitt
besök med omvärlden.
